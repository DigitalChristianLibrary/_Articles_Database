അഭിഷേകത്തിന് എതിരെയുള്ള പോര്‍വിളികള്‍ 

ബിജി ഫിലിപ്പ് 
 
ദൈവം നമ്മെ തന്റെ അഭിഷേകത്താലും പരിശുദ്ധാത്മാവാലും നിറയ്ക്കുമ്പോള്‍, അസൂയ പൂണ്ട് പിശാചു ദൈവീക നിയോഗങ്ങളെ നമ്മില്‍ നിന്നും എടുത്തുകളയുവാനും നമ്മെ ദൈവഹിതത്തില്‍ നിന്ന് വ‍്യതിചലിപ്പിക്കുവാനും നിരന്തരം നിരവധി പോര്‍വിളികളുമായി രംഗപ്രവേശം ചെയ്യാറുണ്ട്. ദൈവത്തോട് അടുത്ത് ചെല്ലുവീന്‍ എന്നാല്‍ അവന്‍ നിങ്ങളോട് അടുത്ത് വരും; പിശാചിനോട് എതിര്‍ത്തു നില്‍പ്പീന്‍ എന്നാല്‍ അവന്‍ നിങ്ങളെ വിട്ട് ഓടിപ്പോകും എന്നുള്ളത് ദൈവജനത്തിന് ദൈവം നല്‍കുന്ന നീതിയും കല്പനയുമാണ്. നമ്മുക്ക് പോരാട്ടമുള്ളത് ജഡരക്തങ്ങളായ മനുഷ‍്യരോടല്ല, ഈ ലോകത്തിന്റെ വ‍്യാപാരങ്ങളോടും അന്ധകാരശകതികളോടും സ്വര്‍ലോകങ്ങളിലെ ദുഷ്ടാത്മ സേനകളോടുമത്ര എന്ന് ദൈവവചനം പറയുന്നു. തിരുവചനം പഠിക്കുന്ന ഏതൊരാള്‍ക്കും മനസ്സിലാകുന്ന രീതിയില്‍ പിശാചിന്റെ തന്ത്രങ്ങളെക്കുറിച്ച് പരിശുദ്ധാത്മാവ് രേഖപ്പെടുത്തിയിട്ടുണ്ട്. മാത്രമല്ല ദൈവത്തില്‍ നിന്ന് നമ്മെ പിന്നോട്ടു വലിക്കുന്നതിന്റെ പിന്നില്‍ പിശാചിന്റെ കരങ്ങള്‍ ഉണ്ടെന്ന് വ‍്യക്തതയുണ്ടായിട്ടും അത് നിസ്സാരമാക്കിക്കൊണ്ട്, അതിനെ പറ്റി ഗൗരവത്തോടെ ചിന്തിക്കാതെ, പിശാച് നമ്മുടെ മുന്‍പില്‍ പ്രദര്‍ശിപ്പിച്ചിരിക്കുന്ന മറ്റു പലതിലും നാം വ‍്യഗ്രതയുള്ളവരും ഭൗതീക നന്മകളെ മാത്രം കാത്തിരിക്കുന്നവരുമായി മാറിയിരിക്കുന്നു. അതുപോലെ സംഭവങ്ങളുടെ ദൈവീക സാഹചര‍്യങ്ങളിലേക്ക് ഒരു എത്തിനോട്ടം നടത്താതെ, തമ്മില്‍ തമ്മില്‍ ക്ഷമിക്കാതെ പരസ്പരം നാം ചെളിവാരി എറിയുമ്പോള്‍ അതിന്റെ പിന്നില്‍ ശത്രുവിന്റെ കരം ആണെന്നു പല ദൈവമക്കളും മന:പൂര്‍വ്വം മറന്നുപോകുന്നു.  
 
ദൈവം ഒരുവനെ തിരഞ്ഞെടുത്തു കഴിഞ്ഞാല്‍, അവനില്‍ തന്റെ അഭിഷേകത്തെ പകരുവാന്‍ തന്റെ ഹൃദയത്തില്‍ തീരുമാനം എടുത്തു കഴിഞ്ഞാല്‍ അത് തടയുവാനോ, പിന്തിരിപ്പിക്കുവാനോ ആര്‍ക്കും കഴിയുകയില്ല. അതി ഏറ്റവും ഉത്തമമായ ഉദാഹരണം ദാവീദ് തന്നെയാണ്. അപ്പനാലും സഹോദരന്മാരാലും അവന്‍ ഉപേക്ഷിക്കപ്പെട്ടവനായിരുന്നു. കാടിന്റെ ഏകാന്തതയും മൃഗങ്ങളുടെ സഹവാസവുമായി കഴിഞ്ഞിരുന്നവന്‍; എന്നാല്‍ ആ ഒറ്റപ്പെടലിലും അവന്‍ ദൈവത്തെ തന്റെ കൂടെ നിര്‍ത്തുകയും കിന്നരങ്ങള്‍ കൊണ്ട് ദൈവത്തെ വാഴത്തുകയും ചെയ്തു.  
 
ഒറ്റപ്പെടലുകള്‍ക്ക് അവനില്‍ നിരാശ ഉളവാക്കുവാന്‍ കഴിഞ്ഞില്ല എന്നുള്ളത് ഏറ്റവും അത്ഭുതപ്പെടുത്തുന്ന ഒന്നാണ്. ഏകാന്തതയാണ് പലരേയും പാപത്തിലേക്കും അതിന്റെ സുഖഭോഗങ്ങളിലേക്കും വലിച്ചിഴയ്ക്കുന്നത്. ഏകാന്തതയില്‍ അവന്‍ ദൈവത്തിന്റെ സാന്നിധ‍്യം നിരന്തരമായി അനുഭവിക്കുക മാത്രമല്ല, അവന്റെ നന്മയെ കവര്‍ന്നെടുക്കുവാന്‍ കടന്നുവരുന്ന  കരടിയേയും സിംഹത്തേയും തകര്‍ത്തുകളയുവാന്‍ ഉള്ള അഭിഷേകത്തിന്റെ പകര്‍ച്ച അവനെ പലപ്പോഴും അത്ഭുതപ്പെടുത്തിയിരുന്നു. എല്ലാവരും നമ്മെ തഴഞ്ഞാലും ലോകം മുഴുവന്‍ എതിരായാലും ദൈവ സാന്നിധ‍്യവും ശക്തിയും നമ്മെ അതിശയിപ്പിക്കുന്ന നിലവാരത്തില്‍ വെളിപ്പെടുന്നുണ്ടെങ്കില്‍ അത് ഭാവിയിലേക്ക് നോക്കി ജീവിക്കുവാന്‍ കൃപ നല്‍കുന്നതാണ്.  
 
ദാവീദിന് ദൈവത്തോടുള്ള വിശ്വാസം അനുദിനം വര്‍ദ്ധിച്ചതിനാല്‍ അവന്റെ ഉള്ളില്‍ നിരാശയുടെ ഒരു തരി പോലും ഉളവായതായി നാം കാണുന്നില്ല. അങ്ങനെയിരിക്കെയാണ് ദാവീദിന്റെ അപ്പനായ യിശ്ശായിയെ അത്ഭുതപ്പെടുത്തി കൊണ്ട് അവന്റെ ഭവനത്തിലേക്ക് ശമുവേല്‍ പ്രവാചകന്‍ കടന്നു വരുന്നു. ദൈവത്തിന്റെ നടത്തിപ്പോ, ആലോചനയോ ഇല്ലാതെ എങ്ങും പോകാതിരുന്ന ശമുവേലിനെ കണ്ടപ്പോള്‍ അവരുടെ ഉള്ളില്‍ ഭയം നിറഞ്ഞു. ദൈവത്തിന്റെ കണ്ണ് ദാവീദിന്റെ മേല്‍ ഉടക്കിയതിനാലാണ് ശമുവേല്‍ അവിടേക്ക് നയിക്കപ്പെട്ടത് എന്ന് അപ്പോള്‍ യിശ്ശായി അറിഞ്ഞില്ലല്ലോ. തങ്കല്‍ ഏകാഗ്രചിത്തതയോടെ ഇരിക്കുന്നവരുടെ മേല്‍ ദൈവത്തിന്റെ കണ്ണ് സദാ ഊടാടിക്കൊണ്ടിരുന്നു. ശൗല്‍ ദൈവീക നടത്തിപ്പിന് വെളിയില്‍ ആയപ്പോള്‍, അവനെ ഓര്‍ത്ത് ഇനിയും വിലപിക്കേണ്ട ആവശ‍്യമില്ലെന്നും താന്‍ യിശ്ശായിയുടെ ഭവനത്തില്‍ ഒരുവനെ കണ്ടിരിക്കുന്നു എന്നുമുള്ള ദൂത് ശമുവേലിനെ അതിശയിപ്പിച്ചിട്ടുണ്ടാവും. യിശ്ശായി തന്റെ കഴിവുള്ള പൊക്കമുള്ള മക്കളെല്ലാവരേയും പ്രവാചകന്റെ മുന്‍പില്‍ അവതരിപ്പിച്ചിട്ടും, അവരെയാരേയും ദൈവം തിരഞ്ഞെടുത്തിട്ടില്ല എന്ന് ആത്മാവ് പറഞ്ഞുകൊണ്ടിരുന്നത് ശമുവേലിലെ ആകാംഷയേയും വര്‍ദ്ധിപ്പിച്ചിട്ടുണ്ടാവും.  
 
 
നമ്മുടെ കണ്ണുകള്‍ക്ക് നല്ലതെന്ന് തോന്നുന്നതൊന്നും  ദൈവത്താല്‍ അനുംഗ്രഹിക്കപ്പെട്ടതാകണം എന്നില്ല. മനുഷ‍്യന്‍ പുറമേയുള്ളത് നോക്കുമ്പോള്‍ ദൈവം ഹൃദയങ്ങളെ തൂക്കി നോക്കുന്നു. നമ്മുടെ പല തീരുമാനങ്ങളും പരാജയമായി പോകുവാന്‍ കാരണം ദൈവീക ആലോചനയെ പരിഗണിക്കാതെ, മാനുഷീകമായ ചില നന്മകളെ കണ്ടു എടുത്തു ചാടിയതു കൊണ്ടാണ്. പക്ഷേ ഇവിടെ ശമുവേല്‍ അതിനു തയ്യാറല്ലായിരുന്നു. ശിശ്ശായിയുടെ പെരുമാറ്റത്തിനോ, അവിടെ പ്രദര്‍ശിപ്പിക്കപ്പെട്ട അവന്റെ മക്കളുടെ കഴിവുകള്‍ക്കോ ദൈവത്തോട് ആലോചന ചോദിക്കുന്ന ശമുവേലിനെ സ്വാധീനിക്കുവാന്‍ കഴിഞ്ഞില്ല. അവരില്‍ അഭിഷേകത്തിന്റെ കൊമ്പ് ചരിച്ച് തൈലം പകരുവാന്‍ ദൈവം പ്രവാചകനെ അനുവദിച്ചില്ല.  
 
ദേശത്തെ അതിശയിപ്പിക്കുന്ന തരത്തില്‍ യിശ്ശായിയുടെ വീട്ടില്‍ നടന്ന ആ ചടങ്ങിനെക്കുറിച്ചു പോലും അറിയാതെ പവിഴനിറമുള്ളവന്‍ കാട്ടില്‍ ഉപേക്ഷിക്കപ്പെട്ടിരുന്നു. നിനക്ക് ഇനിയും മക്കള്‍ ഇല്ലയോ എന്ന് പ്രവാചകനെക്കൊണ്ട് ചോദിക്കത്തക്ക നിലയില്‍ ദാവീദിനെ ആ കുടുംബം മറന്നിരുന്നു.  

എന്നാല്‍ എല്ലാവരാലും ഉപേക്ഷിക്കപ്പെട്ടവനെ ദൈവം ഇവിടെ അംഗീകരിക്കുന്നു. പക്ഷേ അതിനു കാരണം അവന്‍ ഉപേക്ഷിക്കപ്പെട്ടവായിരുന്നു, അവന്‍ അതി തീവ്രമായ ഏകാന്തതയിലായിരുന്നു എന്നതായിരുന്നില്ല. മറിച്ച ആ ഏകാന്തതയിലും അവന്‍ ദൈവത്തെ ആശ്ലേഷിച്ചതിനാലായിരുന്നു. ദാവീദ് വന്നിട്ടേ, താന്‍ വിരുന്നിരിക്കൂ എന്നുള്ള ശമുവേലുന്റെ പ്രഖ‍്യാപനം, ദൈവത്തിന്റെ മുന്‍പില്‍ ദാവീദിന്റെ മാന‍്യതയെ വെളിപ്പെടുത്തുന്നതായിരുന്നു. നിനച്ചിരിക്കാത്ത നേരത്ത്, ദേശത്തിന്റെ മുന്‍പില്‍, ഉപേക്ഷിച്ച മാതാപിതാക്കളുടേയും സഹോദരന്മാരുടേയും മുന്‍പില്‍ അവന്‍ ദൈവത്തിന്റെ രാജകീയ അഭിഷേകം പ്രാപിക്കുന്നത് വിസ്മയത്തോടു കൂടിയായിരുന്നിരിക്കണം.  
 
തുടര്‍ന്നു നാം കാണുന്നത് രാജകീയ അഭിഷേകവുമായി കാട്ടിലേക്കു മടങ്ങുന്ന ദാവീദിനെയാണ്. ഒട്ടും വേഗം കാണിക്കാതെ ദൈവത്തിന്റെ സമയത്തിനായി ദാവീദ് കാത്തിരുന്നു. തുടര്‍ന്നാണ്, ഇപ്പോഴും കാട്ടില്‍ തന്നെ കഴിയുന്ന അഭിഷിക്തനെ പുറത്തു കൊണ്ട്  വരാനായി, അപ്പോള്‍ രാജാവായിരുന്ന ശൗലിനേയും സകല യിസ്രോയേല്‍ ജനത്തേയും ഭീതിയിലാക്കി ഒരു ഗോലിയാത്ത് എഴുന്നേല്‍ക്കുവാന്‍ ദൈവം അനുവദിക്കുന്നു. വീട്ടില്‍ ഒരു വിരുന്നു നടന്നിട്ട് ദാവീദിനെ വിളിക്കാത്തെ അവന്റെ 	അപ്പന്‍, സഹോദരന്മാര്‍ക്ക് 	ഭക്ഷണം 	കൊടുക്കുവാനും,	അവരുടെ 	ക്ഷേമം അന്വേക്ഷിക്കുവാനും അവനെ യുദ്ധക്കളത്തിലേക്ക് പറഞ്ഞയക്കുന്നു. ദൈവത്തിന്റെ സമയം ആകുമ്പോള്‍ അങ്ങനെയാണ്. പ്രതീക്ഷിക്കാത്ത വ‍്യക്തികളിലൂടെ, സാഹചര‍്യങ്ങളിലൂടെ ഒക്കെ ദൈവം വഴികളെ ഒരുക്കിയത്. അവിടെ എത്തിയപ്പോഴോ, യുദ്ധം പരിശീലിക്കാത്തവന്‍ എന്തിനു പട കാണാന്‍ വന്നുവെന്ന് ചേട്ടന്മാരുടെ ശകാരം ഉണ്ടാകുന്നു. എന്നാല്‍ അഭിഷേകത്തിന്റെ പകര്‍ച്ചയാല്‍ കാട്ടില്‍ മൃഗങ്ങളുമായി പോരാടിയിട്ടുള്ള ദാവിദിന്റെ തഴക്കം അവര്‍ക്കറിയില്ലല്ലോ.  
 
ദാവീദ് താന്‍ രാജാവാകുന്നതിനായിട്ടോ, യിസ്രോയേല്‍ ജനത്തിന്റെ മുന്‍പില്‍ തന്റെ പേര് ഉയരുന്നതിനോ ആയിരുന്നില്ല, ഗോലിയാത്തിനെതിരേ പട പൊരുതാം എന്ന് ശൗലിനോട് വിളിച്ചു പറഞ്ഞത്. ഇന്ന് ദൈവത്തിനു വേണ്ടി ശുശ്രൂഷ ചെയ്യുന്നു എന്ന് അഭിമാനിക്കുന്നവര്‍ പലരും തങ്ങളുടെ പേര് ഉയരുവാന്‍, എല്ലാവരിലും വലിയവനാണ് താനെന്ന് കാട്ടുവാന്‍ തങ്ങളാലാവത് ചെയ്യാറുണ്ട്.   പക്ഷേ സൈന‍്യങ്ങളുടെ യഹോവയെ ഒരു ഫെലീസ്ത‍്യന്‍ നിന്ദിക്കുന്നതാണ് ദാവീദിനെ ചൊടിപ്പിച്ചത്. തന്റെ ദൈവം സര്‍വ്വ ശക്തനാണെന്നും അഗ്രചര്‍മ്മിയായ ഫെലീസ്ത‍്യന് ദൈവത്തിന്റെ ശക്തിയുടെ വല്ലഭത്വം അറിയില്ലെന്നും ദാവീദ് മനസ്സിലാക്കിയിരുന്നു.  
 
ഗോലിയാത്തിനെ നേരിടുവാന്‍ തയ്യാറായ ദാവീദ് ശൗല്‍ നല്‍കിയ യുദ്ധ വസ്ത്രങ്ങള്‍ സ്വീകരിക്കുന്നില്ല. കാരണം കാട്ടില്‍ യുദ്ധവസ്ത്രങ്ങള്‍ അണിഞ്ഞായിരുന്നില്ല അവന്‍ വിജയങ്ങള്‍ കൈവരിച്ചത്. ദൈവം അവന്റെ മനസ്സില്‍ പകര്‍ന്ന ആലോചന അനുസരിച്ച് തോട്ടിലേക്ക് ഓടി കല്ലുകള്‍ വാരിയെടുക്കുന്ന ദാവീദിനെ നാം കാണുന്നു. വലിയ പ്രതികൂലങ്ങളുടെ മുമ്പില്‍ മനുഷ‍്യരുടെ ആലോചനകളില്‍ ആശ്രയിച്ചാല്‍ പരാജയപ്പെട്ടു പോകുവാന്‍ സാധ‍്യതയുണ്ട്. അത് മാത്രമല്ല, പെട്ടന്നുള്ള പ്രതിസന്ധികളുടെ സാഹചര‍്യങ്ങളില്‍ നാം ദൈവം എന്തു പറയുന്നു എന്ന് ശ്രദ്ധിക്കുവാന്‍ സമയം കണ്ടെത്തണം. ദൈവത്തെ മുന്‍നിര്‍ത്തി അവന്‍ ഫെലീസ്ത‍്യന്റെ നേരെ പാഞ്ഞടുത്തു. ഒരു സാധാരണ ഇടയ ചെക്കന്റെ ആക്രോശം ഗോലിയാത്തിനെ ഭയപ്പെടുത്തിയില്ല. അവന്റെ നോട്ടത്തില്‍, ദാവീദ് യുദ്ധവസ്ത്രങ്ങള്‍ ധരിച്ചിട്ടില്ല. വാളും പരിചയും അവന്റെ  കൈകളിലില്ല. എന്നാല്‍ അവനില്‍ മറഞ്ഞിരിക്കുന്ന അഭിഷേകത്തെ കാണുവാന്‍ ഗോലിയാത്തിനായില്ല. ഇന്നും ശത്രുവിന് പിടികിട്ടാത്ത പലതും ദൈവം നമ്മുടെ ഉള്ളില്‍ പകര്‍ന്നിട്ടുണ്ട്. ദാവീദ് എറിഞ്ജ കല്ല് അവന്റെ തിരുനെറ്റിയില്‍ തന്നെ കൊണ്ടു. ശത്രുവിന്റെ ബലഹീനതകളില്‍ എറിയുവാനുള്ള അഭിഷേകമാണ് ദൈവം നമ്മില്‍ നല്‍കിയിരിക്കുന്നത്. ബലവാനെ പിടിച്ചു കെട്ടിയിട്ടല്ലാതെ അവന്റെ കോപ്പ് കവര്‍ന്നെടുക്കുവാന്‍ കഴിവുള്ളതല്ല എന്ന് യേശു കര്‍ത്താവ് പറഞ്ഞതു പോലെ, ഒരു മാനുഷീക ക്രമീകരണവും ഇല്ലാതെ പരിശുദ്ധാത്മാവിന്റെ കൈകളില്‍ ഏല്‍പ്പിച്ചു കൊടുക്കുന്നവരാണ് ഈ കാലഘട്ടത്തില്‍ പ്രയോജനപ്പെടുന്നത്. ഒരു കൂട്ടം ആളുകള്‍ ഭയക്കുന്ന അന‍്യായ ശക്തികള്‍ക്കു നേരെ ഓടുവാന്‍ ദൈവീക അഭിഷേകമുള്ള ഒരാള്‍ അധികമാണ്.  
 
